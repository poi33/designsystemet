---
title: Felles innsiktsbibliotek
description: Innsikt er gull verdt. Derfor ønsker vi å tilrettelegge for at alle skal kunne dele innsikt i et felles innsiktsbibliotek. 
date: 2023-06-29
author: Digdir
category: Brukerinnsikt
published: true
---


_"Knowledge is of no value unless you put it into practice"_ - Chekhov

Hvordan kan vi dele innsikt på tvers i det offentlige? Kan vi gjenbruke hverandres innsiktsarbeid, i stedet for å stadig gjøre de samme undersøkelsene om igjen?

Seksjon for brukeropplevelse i Digitaliseringsdirektoratet utforsker for tiden en “open-source”-løsning for [innsikt i Github](https://github.com/digdir/innsiktsbibliotek). Visjonen er økt samarbeid på tvers av offentlig sektor, transparens utad og en utviklingsprosess som i større grad bygger på brukerinnsikt, innovasjon og forskning.

## Utfordringer

Flere kjenner seg sikkert igjen i disse utfordringene.

- Kunnskap som forsvinner når rapporter blir lagt i skuffen etter at de er ferdigstilte
- Konsentrasjon av kunnskap hos et fåtall langtidsansatte som må bruke mye tid på å verbalt dele av egen kunnskap om og om igjen
- Begrenset deling og gjenbruk av innsikt på tvers av team, avdelinger og det offentlige
- Høy utviklingstakt i DevOps team der dokumentasjon og deling av funn ikke blir prioritert

### Modenhet for innsikt

Forsknings- og innsiktsarbeid heller ofte i en av to retninger:

1. Generative utforskende studier (generative exploratory research), ofte frikoblet fra dagens løsninger der vi søker dyptgående domeneforståelse for å identifisere mulighetsrom for fremtidige tjenester og løsninger.

2. Vurderende studier (evaluative research) der vi måler og analyserer, ofte med hensikt å finne riktig løsning på et problem vi allerede er kjent med. Sett i sammenheng hjelper disse ytterpunktene oss å identifisere riktig problem samt å løse problemet på riktig måte.

Enkelte organisasjoner har allerede oppnådd høy modenhet rundt bruk av innsikt, forskning og innovasjon mens andre har nylig startet på reisen. Det kan ofte kreve store mengder tid og krefter for å bygge kultur og arbeidsmønstre rundt dokumentering, deling og bruk av forskningsdata og innsikt i organisasjonen, noe enkelte er bedre rustet til enn andre. Det vi vet er at det kan være spesielt vanskelig når innsikt blir nedprioritert til fordel for hyppige og korte utviklingsfrister. Eller når gapet mellom innsikt og beslutningstagere blir for stort, der rapporter blir lagt i skuffen uten lovnader om midler og kapasitet til oppfølgning og gjennomføring i etterkant.

Målet med innsiktsbibiloketet er i første omgang tredelt:

1. Bidra til økt verdiskaping for organisasjoner med høy modenhet
2. Være et springbrett for aktører som nylig har startet reisen
3. Minske gapet mellom generative langtidsstudier og beslutningstakere på ulike nivå som har ressursene til å handle. Dette gjør vi først og fremst ved å koble innsiktsarbeid på utviklernes arbeidsverktøy og å gjøre arbeidet åpent for alle.

## Prototype - Innsiktsbibliotek

Innsiktsbibliotektet består av to deler, en samling av github issues og ett tilhørende github prosjekt.

1. **[Github issues](https://github.com/digdir/innsiktsbibliotek/issues)**\
   Issues muliggjør søk på alt av tekst og tags på tvers av alle issues i tillegg til å filtrere innhold på en mer avansert måte. Denne visningen passer best dersom du leter etter noe helt konkret og har behov for dyptgående søk.
2. **[Github prosjekt](https://github.com/orgs/digdir/projects/19/views/2)**\
   Prosjektet består av en rekke forutbestemte visninger som filtrerer innsikten ut ifra gitte kategorier som STEEPLE + EIF, samt regjeringens digitaliseringsstrategi. Denne visningen passer best til å finne relevant innsikt som er knyttet til forretningsmessige og strategiske gevinster.

### Registrere egne studier/funn og innsikt

Dersom du ønsker å dele av egen innsikt i innsiktbiblioteket så har vi satt opp [tre typer skjema som kan fylles ut](https://github.com/digdir/innsiktsbibliotek/issues/new/choose). Vi skiller mellom studier, funn og innsikt der studien beskriver selve datainnhentingen, et funn beskriver en viktig oppdagelse fra studien og innsikt er flere funn sett i sammenheng som forklarer hvorfor noe skjedde.

## Bidra til innsiktsbiblioteket

Vårt mål er at innsiktsbiblioteket skal eies og modereres i fellesskap på tvers av offentlig sektor. Dersom du ønsker å bidra til å realisere ett felles innsiktsbibliotek på tvers av det offentlige vil vi gjerne høre fra deg. Vi håper også på at alle (kommune, stat, næringsliv, frivillige organisasjoner, innbyggere, mm) gir tilbakemeldinger samt sender inn forslag og ideer til hvordan vi kan gjøre løsningen enda bedre. Opprett gjerne en ny tråd i [Github discussions forumet](https://github.com/digdir/innsiktsbibliotek/discussions) eller kontakt oss på ima@digdir.no og sss@digdir.no.

Vi har også nylig opprettet en [Github wiki](https://github.com/digdir/innsiktsbibliotek/wiki) der fremtidig dokumentasjon, guider og annet relevant innhold kommer til å ligge og bli oppdatert på veien videre.
