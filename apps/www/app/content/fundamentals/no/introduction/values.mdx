---
title: Verdier
sidebar_title: Verdier
description: Verdier designsystemet bygges på.
date: 2023-04-26
category: Introduksjon
color: yellow
icon: LightBulbIcon
published: true
order: 50
---

Disse verdiene ønsker vi at designsystemet skal bygges på:

## Kvalitet
Designsystemet skal holde høy kvalitet, og gjøre det effektivt å lage digitale produkter med god kvalitet. Med god kvalitet mener vi både noe som gir en god brukeropplevelse, men også har et godt teknisk fundament. Alle komponentene skal oppfylle lovpålagte krav, for eksempel universell utforming. Det vi lager skal være [tilgjengelig](/no/fundamentals/introduction/accessibility) og gi en god brukeropplevelse for alle, uansett varige eller midlertidig reduserte evner.

## Helhet
Målet er at designsystemet skal bidra til mer helhetlige og konsistente brukeropplevelser på tvers av offentlig sektor. Når løsningene bruker de samme byggeklossene i bunnen skaper det forutsigbarhet for innbyggerne. I tillegg til gjenbrukbare komponenter, skal vi hjelpe hverandre å etablere gjenkjennbare mønstre på tvers av løsninger. Mønstrene skal vise hvordan håndtere de vanligste brukeroppgavene og handlingene. Når vi bruker etablerte mønstre og konvensjoner som innbyggerne kjenner igjen på tvers kan løsningene bli mer intuitive og bidra til mindre digitalt utenforskap.

## Samarbeid og åpenhet
Designsystemet er basert på en filosofi om samarbeid, og det er ønskelig at det utvikles i samarbeid mellom offentlige og private aktører. Det skal være enkelt for alle å ta eierskap til designsystemet og involvere seg med bidrag og innspill. Alt vi gjør deler vi åpent - [kildekode](https://github.com/digdir/designsystemet), [backlog](https://github.com/orgs/digdir/projects/3/views/1), [roadmap](https://github.com/orgs/digdir/projects/3/views/1?pane=issue&itemId=19744450), [Figma](https://www.figma.com/@designsystemet), [Storybook](https://storybook.designsystemet.no) og [dokumentasjon](https://www.designsystemet.no).

Det som ligger i designsystemet er ikke hugget i stein - det er ønskelig at vi skal skape dette i fellesskap og at det skal fungere for flere. Alle innspill, argumenter, innsikt og bidrag er velkomne. Det skal være enkel vei til endring dersom bidraget fører til bedre løsninger.

## Design- og utvikleropplevelse
Det skal være lett for andre utviklere og designere å ta i bruk og implementere endringer i designsystemet og komponentene. Det skal være enkelt å finne komponenter, forstå hva komponenten gjør og når den skal brukes. Dersom det eksisterer utfordringer relatert til en komponent skal dette synliggjøres og dokumenteres. Det skal være lett og forutsigbart å manøvrere seg i den tekniske løsningen.

## Tillit
Designsystemet skal håndtere utfordringer og endringer på en trygg og god måte slik at det oppnår høy tillit blant brukere. Brukerne av designsystemet skal kunne stole på at komponenter ikke slutter å fungere og at de oppfører seg som forventet. Brukerne av designsystemet må kunne stole på at designsystemet blir tatt godt vare på, og være oppdatert iht. nye krav og behov som oppstår. Vi sikter på gjensidig tillit - tillit til bidragsytere er også viktig.
